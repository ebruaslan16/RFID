# RFID

AMAÇ : 
Günümüzde özellikle çocuklar zamanlarının pek çoğunu tabletlerindeki, akıllı telefonlarındaki veya bilgisayarlarındaki oyuna odaklanmış, çevresinde olup bitenle ilişkisini tamamen kesmiş bir şekilde geçirmektedir. Bu proje kapsamında bu tarz sorunları ortadan kaldırmak için teknolojiden uzaklaşmak yerine yine ondan faydalanarak yeni nesil interaktif zekâ oyunları tasarlamak ve çocuklara sunmak planlanmıştır. Eğitim, sadece çocuk yaş grubuna hitap eden bir alan değildir. Özel eğitim gereksinimi duyan ve topluma kazandırılmak istenen bireyler de bu alan için önem arz etmektedir. Bu sebeple hem çocuk grubuna hem de özel eğitim alan bireylere hitap edecek interaktif ve fonksiyonel bir teknolojik altyapı (oyun ekosistemi) kurgulanmıştır.

YÖNTEM :
Bu projede, RFID teknolojisi ile bilgisayar arayüzü entegre edilmiştir. Kullanılan materyaller; interaktifliğe izin verecek, fiziksel dünya ile sanal dünya arasındaki iletişimi kuvvetlendirecek şekilde seçilmiştir. Oyun ekosistemi; elektronik komponentlerin muhafaza edildiği, güvenli ve fonksiyonel bir alana yerleştirilmesi için ölçüleri alınarak çeşitli tasarım ve modelleme programları üzerinden çizimi yapılan bir oyun kutusundan, oyun kategorilerine göre ayrılan 3 farklı kapaktan (RFID kartların boyutlarına göre oyuklar bulunmaktadır.) ve oyun görselleriyle ilişkili resimlerin bulunduğu RFID kartlardan oluşmaktadır. Proje çıktısını kullanan çocuk istediği oyuna ait kapağı kutuya takar ve bilgisayar arayüzünden geliştirilen dört farklı oyundan (hayvan sesleri, resfebe, kıyafet eşleştirme, şekil-renk eşleştirme) birini başlatır. Oyunun isterlerine göre elindeki kartlardan doğru olanı kutunun ilgili bölümüne yerleştirerek okutur. RFID okuyucuların okuduğu kart ID’si sistemdeki istenen ID ile eşleşirse cevap doğru, eşleşmezse yanlış olarak kabul edilecektir. Yapılan işlemin doğruluğuna bağlı olarak bilgisayar onay veya red efektiyle kullanıcıya geri bildirim verecektir. Her oyun sonunda skor tablosunda puanlar kaydedilecektir.

OYUN KATEGORİLERİ:
1- Hayvan Sesleri Oyunu: Bu kategoride hayvan seslerinin bulunduğu farklı ses dosyaları koda eklenecek ve rastgele bir şekilde kullanıcıya sunulacaktır. Çıkan sesin hangi hayvana ait olduğunu kullanıcı tespit edecek ve ilgili hayvanın bulunduğu kartı kutuya okutacaktır. Doğru kartı okuttuğunda ekranda sesin sahibi olan hayvanın da fotoğrafı belirecek ve alkış efekti ile çocuk ödüllendirilecektir. Bu kategoride tek kart kullanılacağı için sarı renkli kapak tercih edilmelidir.
2- Resfebe Oyunu: Bu oyunun amacı, parçadan bütüne gitme yoluyla kelime veya kelime gruplarının harfler, sayılar ve resimler ile ifade edilerek kavramlara farklı açıdan bakmayı sağlar. Projeye uyarlanışı şu şekildedir: İki farklı kelimenin görseli ekranda gösterilecektir. Mesela Pil ve Ot. Çocuk bu iki kelimeyi bağdaştırarak istenilen cevabın “Pilot” olduğu bulacak ve pilot kartını kutuya okutacaktır. Görüşme gerçekleştirilen anaokulu yöneticisinin sektörde ihtiyaç olarak ifade ettiği bir kategori olarak belirlenmiştir. Bununla birlikte Palandöken Rehberlik ve Araştırma Merkezi tarafından da büyük destek görmüştür. Bu oyun tek kart ile çalışabileceğinden sarı kapak oyun için uygun görülmüştür.
3- Kıyafet Eşleştirme Oyunu: Bu kategoride ekranda; üst beden, alt beden ve ayaklar olmak üzere giydirilecek farklı kıyafetlerin kombinleri oluşturulacaktır. Ekranda çıkan kombinler ile çocuk kıyafet kartlarından ilgili kıyafeti seçerek kapaktaki doğru vücut bölümüne okutacaktır. Oyunda 3 farklı kart kullanılacağı için kırmızı kapak bu oyuna uygundur.
4- Şekil-Renk Eşleştirme Oyunu: Çocuklara şekillerin ve renklerin öğretilmeyi amaçlandığı bu oyunda ekranda bir obje belirecektir ve çocuktan objenin rengini ve şeklini bulması istenecektir. 2 farklı kart kullanıldığı için mavi kapak bu kategoriye uygundur.

SONUÇ :
Proje çıktısı; çeşitli eğitim kurumu ve uzman eğitmenlerle yapılan görüşmeler sonucunda, ekran bağımlılığına sebep vermeyecek şekilde interaktif bir yapı olarak tasarlanmıştır. Çocuklar ve özellikle özel eğitime ihtiyaç duyan kişiler için hala bazı donanım kısıtlamaları bulunmaktadır. Bu oyun, kullanılan RFID teknolojisi sayesinde nesneler ve sıfatlar ile ilgili yeni bir etkileşim biçimi öne sürmektedir.
